---
title: "Залучення спільноти: Регулярні вибори в Технічний наглядовий комітет Istio"
description: Оголошення змін у статуті TOC та перших відкритих виборів.
publishdate: 2024-10-17
attribution: "Craig Box, від імені Istio Steering Committee"
keywords: [istio,toc,governance,community,election]
---

Як і багато проєктів з відкритим кодом, проєкт Istio має дві керівні групи: [Керівний комітет](https://github.com/istio/community/blob/master/steering/CHARTER.md), що відповідає за адміністративні та маркетингові аспекти проєкту, і [Технічний наглядовий комітет](https://github.com/istio/community/blob/master/TECH-OVERSIGHT-COMMITTEE.md) (TOC), що відповідає за прийняття важливих рішень щодо продукту та дизайну.

Керівний комітет представляє компанії та учасників, які підтримують проєкт Istio, тоді як TOC є найвищим щаблем в [індивідуальній системі внесків](https://github.com/istio/community/blob/master/ROLES.md), що включає членів, мейнтейнерів та лідерів робочих груп.

Щороку ми формуємо Керівний комітет з представників наших основних комерційних учасників і членів, обраних нашою спільнотою мейнтейнерів. Саме ця група відповідає за вибори нових членів TOC, які раніше виконували свої обовʼязки безстроково.

Ми хочемо гарантувати, що всі члени нашої спільноти мають можливість висувати свої кандидатури та обіймати наші керівні посади. Сьогодні ми раді оголосити про перехід до регулярних виборів у TOC, де члени працюватимуть впродовж дворічного терміну, і закликаємо кандидатів до участі у наших перших виборах.

## Чим займається Технічний наглядовий комітет?

Статут TOC описує обовʼязки його членів, включаючи:

* Встановлення загального технічного напрямку та планів проєкту.
* Розвʼязання технічних питань, розбіжностей і суперечок.
* Призначення [рівнів зрілості для функцій Istio](/docs/releases/feature-stages/).
* Схвалення створення та розпуску робочих груп і затвердження змін у керівництві робочих груп.
* Забезпечення дотримання [кодексу поведінки](https://github.com/istio/community/blob/master/CONTRIBUTING.md#code-of-conduct) та поваги до [цінностей спільноти](https://github.com/istio/community/blob/master/VALUES.md).
* Створення здорової та дружньої атмосфери для розробників і учасників спільноти.

Хоча інтереси наших комерційних партнерів представлені Керівним комітетом, членство в TOC пов’язане з особистістю, незалежно від їхнього роботодавця. Члени діють незалежно, у своїй індивідуальній якості, і повинні ставити інтереси проєкту та спільноти на перше місце. Всі рішення ухвалюються на основі консенсусу, і тому кількість членів TOC є парною. TOC традиційно складається з 6 членів, і це залишиться без змін.

## Що змінюється з новим статутом?

Основні зміни в [новому статуті](https://github.com/istio/community/blob/master/TECH-OVERSIGHT-COMMITTEE.md#charter), нещодавно ратифікованому Керівним комітетом, включають:

* Члени тепер працюватимуть терміном у 2 роки.
* Керівний комітет щороку голосуватиме за переобрання 3 із 6 членів TOC.
* Процедура виборів [чітко визначена](https://github.com/istio/community/blob/master/TECH-OVERSIGHT-COMMITTEE.md#qualification-and-eligibility), включаючи вимоги до кандидатів та оцінювання.
* Формалізовано очікування щодо регулярних зустрічей між Керівним комітетом і TOC.
* Передбачено формальний процес усунення члена TOC у разі втрати довіри з боку Керівного комітету.

<sup>†</sup> Немає обмежень на кількість термінів, протягом яких член може перебувати на посаді, і чинні члени TOC можуть знову балотуватися після закінчення їхнього терміну.

## Прощання з членами TOC

Ми нещодавно оголосили про [вихід з проєкту давнього учасника Еріка Ван Нормана](/news/releases/1.22.x/announcing-1.22/#a-thank-you). Також ми прощаємось із Ніраджем Поддаром з Istio TOC. Нірадж брав участь у проєкті з 2017 року, став співзасновником Aspen Mesh у F5, а пізніше очолював Gloo Mesh як віце-президент з інженерії в Solo.io. Він вперше був обраний до TOC у 2020 році. [Нірадж прийняв посаду віце-президента інженерії в NimbleEdge](https://www.linkedin.com/feed/update/urn:li:activity:7251958639400206336/), і ми вітаємо його та бажаємо успіхів у майбутньому.

## Мейнтейнери: беріть участь у перших виборах

Ми запланували щорічні вибори до TOC після формування Керівного комітету кожного року, що дозволить провести перші вибори приблизно в березні 2025 року.

Однак, оскільки в нас наразі є дві вакансії, ми оголошуємо наші перші вибори як додаткові, щоб заповнити ці два місця на [решту їхніх термінів](https://github.com/istio/community/blob/master/TECH-OVERSIGHT-COMMITTEE.md#members).

Планка для приєднання до TOC навмисно встановлена високо. Кандидати повинні бути постійними мантейнерами, визнаними у спільноті Istio як технічні лідери, здатні до співпраці, і відповідати [вимогам кваліфікації](https://github.com/istio/community/blob/master/TECH-OVERSIGHT-COMMITTEE.md#qualification-and-eligibility), які демонструють їхню відповідність цій посаді.

Щоб подати заявку на місце в TOC, надішліть електронного листа на [elections@istio.io](mailto:elections@istio.io), включивши посилання на односторінковий документ Google Doc з вашою самооцінкою за критеріями кваліфікації. Приймання заявок закривається через два тижні, 31 жовтня.

Бажаємо успіхів!
