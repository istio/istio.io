---
title: Що таке Istio?
description: Дізнайтеся, що Istio може зробити для вас.
weight: 10
keywords: 
    - вступ 
    - introduction
owner: istio/wg-docs-maintainers-english
test: n/a
---

Istio — це сервісна мережа з відкритим вихідним кодом, яка прозоро накладається на наявні розподілені застосунки. Потужні функції Istio забезпечують уніфікований та більш ефективний спосіб захисту, підключення та моніторингу сервісів. Istio — це шлях до балансування навантаження, міжсервісної автентифікації та моніторингу, з невеликими змінами в коді сервісів або взагалі без них. Це дає вам:

* Захищений звʼязок між сервісами в кластері зі взаємним шифруванням TLS, надійною автентифікацією та авторизацією на основі ідентифікаційних даних
* Автоматичне балансування навантаження для HTTP, gRPC, WebSocket та TCP трафіку
* Тонкий контроль поведінки трафіку за допомогою розширених правил маршрутизації, повторних спроб, обходів відмов та інʼєкцій збоїв
* Підключаємий рівень політик і API конфігурації, що підтримує контроль доступу, обмеження швидкості та квоти
* Автоматичні метрики, журнали та трасування для всього трафіку в кластері, включаючи вхідний та вихідний трафік кластера

Istio спроєктований для розширюваності та може впоратися з різноманітними потребами розгортання. {{< gloss >}}Панель управління{{< /gloss >}} Istio працює в Kubernetes, і ви можете додавати застосунки, розгорнуті в цьому кластері, до вашої мережі, [розширювати мережу на інші кластери](/docs/ops/deployment/deployment-models/), або навіть [підключати ВМ або інші точки доступу](/docs/ops/deployment/vm-architecture/), що працюють поза Kubernetes.

Велика екосистема учасників, партнерів, інтеграторів та дистрибʼюторів розширює та використовує Istio для широкого спектра сценаріїв. Ви можете встановити Istio самостійно або [велика кількість постачальників](/about/ecosystem) мають продукти, в які інтегровано Istio, та управляють ним для вас.

## Як це працює {#how-it-works}

Istio використовує проксі для перехоплення всього вашого мережевого трафіку, дозволяючи великий набір функцій, орієнтованих на застосунок, на основі конфігурації, яку ви встановлюєте.

Панель управління бере вашу бажану конфігурацію і своє уявлення про сервіси, і динамічно програмує проксі-сервери, оновлюючи їх в міру зміни правил або середовища.

Панель даних — це комунікація між сервісами. Без сервісної мережі мережа не розуміє, який трафік надсилається, і не може приймати жодних рішень на основі типу трафіку, від кого він або для кого.

Istio підтримує два режими панелі даних:

* **режим sidecar**, який розгортає проксі Envoy разом з кожним Podʼом, що ви запускаєте у вашому кластері, або працює поряд із сервісами, що працюють на ВМ.
* **режим оточення** (ambient), який використовує проксі рівня 4 для кожного вузла, і опціонально проксі Envoy рівня 7 для функцій рівня 7.

[Дізнайтеся, як вибрати, який режим підходить саме для вас](/docs/overview/dataplane-modes/).
